---
title: Historia
layout: default
---

# Historia

![babcia](/img/babcia.jpeg){:class="photo"} Moja Babcia dużo szyła. Cierpliwie cerowała skarpetki całej rodzinie, dziergała szaliki, poszerzała lub zwężała spodnie (częściej poszerzała). Zawsze miała wokół siebie dużo krawieckich akcesoriów: nici, łatek i guzików. Dla kilkuletniego dziecka, które wychowywało się bez ekranu i internetu, wszystkie te przedmioty były fascynujące. Moją ulubioną zabawką spośród nich był duży słoik pełen niedopasowanych guzików. Małych, kolorowych, wyrzutków, z których każdy był co najwyżej jednym z kilku w swoim rodzaju. Zbyt nieliczne, żeby ich użyć, zbyt unikalne, żeby je wyrzucić. Dla mnie niczym się nie różniły od skrzyni pełnej klejnotów.

25 lat później Babcia zmarła. Gdy umierała, byłem daleko. Nie zdążyłem się pożegnać. Nie potrafiłem sobie nawet przypomnieć, kiedy rozmawiałem z nią po raz ostatni ani co wtedy powiedziałem. Długo nie utrzymywaliśmy kontaktu.

Kilka lat po jej odejściu, moi rodzice przywieźli mi karton pełen skarbów z mojego dzieciństwa. Wcześniej dostali moje błogosławieństwo, żeby wszystko wyrzucić na śmietnik, bo zabierało im miejsce w garażu, a ja już nie byłem dzieckiem. Przebrali wszystkie pudła w poszukiwaniu rzeczy, które według nich mogłyby mieć dla mnie jeszcze jakąś wartość. Wśród ocalałych znalazł się słoik pełen guzików.